---
layout: post
title: 《阅微草堂笔记》选录
date: 2024-03-31
summary:
categories: selection
---

此次读纪文达公《笔记》，必记录公难忘之雄文。



献县周氏仆周虎，为狐所媚，二十馀年如伉俪，尝语仆曰：“吾炼形已四百馀年，过去生中，于汝有业缘当补。一日不满，即一日不得生天。缘尽，吾当去耳。”一日，冁然自喜，又泫然自悲，语虎曰：“月之十九日，吾缘尽当别，已为君相一妇，可聘定之。”因出白金付虎，俾备礼。自是狎昵嬿婉，逾于平日，恒形影不离。至十五日，忽晨起告别，虎怪其先期，狐泣曰：“业缘一日不可减，亦一日不可增。惟迟早则随所遇耳。吾留此三日缘，为再一相会地也。”越数年，果再至，欢洽三日而后去。临行呜咽曰：“从此终天诀矣。”陈德音先生曰：“此狐善留其有馀，惜福者当如是。”刘季箴则曰：“三日后终须一别，何必暂留？此狐炼形四百年，尚未到悬崖撒手地位，临事者不当如是。”余谓二公之言，各明一义，各有当也。

> 悬崖撒手，何其难也。



有游士以书画自给，在京师纳一妾，甚爱之。或遇宴会，必袖果饵以贻妾，亦甚相得。无何病革，语妾曰：“吾无家，汝无归﹔吾无亲属，汝无依﹔吾以笔墨为活，吾死，汝琵琶别抱，势也，亦理也。吾无遗债累汝，汝亦无父母兄弟掣肘，得行己志。可勿受锱铢聘金，但与约，岁时许汝祭我墓，则吾无恨矣。”妾泣受教，纳之者亦如约，又甚爱之。然妾恒郁郁忆旧恩，夜必梦故夫同枕席，睡中或妮妮呓语。夫觉之，密延术士镇以符箓，梦语止而病渐作，驯至绵惙。临殁，以额叩枕曰：“故人情重，实不能忘，君所深知，妾亦不讳。昨夜又见梦曰：‘久被驱遣，今得再来，汝病如是，何不同归？’已诺之矣。能邀格外之惠，还妾尸于彼墓，当生生世世，结草衔环。不情之请，惟君图之。”语讫奄然。夫亦豪士，慨然曰：“魂已往矣，留此遗蜕何为？杨越公能合乐昌之镜，吾不能合之泉下乎！”竟如所请。此雍正甲寅乙卯间事。余时年十一二，闻人述之，而忘其姓名。余谓：“再嫁，负故夫也﹔嫁而有二心，负后夫也。此妇进退无据焉。”何子山先生亦曰：“忆而死，何如殉而死乎？”何励庵先生则曰：“《春秋》责备贤者，未可以士大夫之义，律儿女子，哀其遇可也，悯其志可也。”

> 后夫亦豪士，故能成其事，殊为难得。
